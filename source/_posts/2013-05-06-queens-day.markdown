---
layout: post
title: "Queen's Day"
date: 2013-05-06 21:06
comments: true
categories: 
---

{% flickr_image 8705483820 b %}

O martes 30 de abril foi Queen's Day, día festivo nacional no que se celebra o cumpreanos da raíña. En realidade estaban a celebrar o cumpreanos da súa nai, porque a que era a raíña actual naceu en xaneiro, e facer a festa nesas datas sería moi frío. Agora, co novo rei, móvese ao 27, teño entendido. Francamente, postos a andar movendo a data dun lado para outro, eu poñeríao a mediados de maio ou xuño. Abril sempre foi moi falso.

Todo o mundo estivera advertíndome nos días previos sobre o caótica que se volvía a cidade. As rúas completamente ateigadas, historias de xente á que lle leva unha hora o camiño que normalmente son 15 minutos... Especialmente coa abdicación, a cousa pintaba terrorífica. Chegou a véspera, e a iso das 7 da tarde empecei a escoitar un murmullo no canal, ao lonxe. Non lle dei importancia ao principio, pero pouco a pouco a cousa foi indo a máis, ata que pasei a ter fío musical na casa conectado aos barcos e os bares do canal. O advertido ameazaba cumprirse.

Baixei cun amigo a dar unha volta polo barrio, e quedei bastante impresionado. A maioría dos bares puxeran música na rúa, algúns con dj, outros con cantante a maiores, e os máis chulos directamente con banda enteira. A festa seguía e seguía, e cando non era en bares era en barcos, pero xente e música habíaa por todas partes.

Ao día seguinte xa me espertaron berros e música cedo, sobre as 10, e dende entón houbo un fluxo constante de barcos laranxas polo canal e xente laranxa pola rúa. E o que vira na rúa a noite anterior, repetiuse ao día seguinte. E a maiores, unha burrada de barcos con música. Moi bonito e interesante, digno de ver, dende logo. E, por sorte, moito menos abarrotado do que a xente prevía.

Deixo un vídeo como exemplo do que se pode ver en Queen's Day, e unhas poucas fotos que saquei co teléfono, [en flickr](http://www.flickr.com/photos/victorpena/sets/72157633411106970).

<iframe width="560" height="315" src="http://www.youtube.com/embed/yaTRpGA8cx4?rel=0" frameborder="0" allowfullscreen></iframe>
