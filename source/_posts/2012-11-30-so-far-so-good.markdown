---
layout: post
title: "So far, so good"
date: 2012-11-30 20:23
comments: true
categories: 
---

{% img /assets/images/looiersgracht.jpg %}

Hoxe hai un mes que aterricei en Ámsterdam. O tempo pasou moi, moi, moi rápido. Ao ocuparme con tantas cousas nin oportunidade tiven para reparar no rápido que estaba a pasar todo. Buscar piso, coñecer a cidade, empresa, compañeiros de traballo, idiomas (si, estou aprendendo algunha palabra de holandés)...

Polo de pronto podo dicir que me gusta isto. Encántame ir en bicicleta polo centro de Ámsterdam a traballar. Atravesar os canais polas pontes, cando aínda o sol está empezando a saír e o ceo está alaranxado, cun laranxa vivo e intenso, iluminando os canais e as fachadas estreitas e desiguais das casas.

Nese sentido tiven moita sorte, porque o apartamento no que vivo por agora da a un canal, Looiersgracht, co que as vistas, que son as que acompañan esta entrada, disfrútoas enormemente.

Outra cousa que tamén me gusta de Ámsterdam son os seus mercados a pé de rúa. Foi no de Waterloo onde merquei a bici, e fun cada sábado dende entón, non porque lle collese especial gusto a ese en particular, senón porque _Torta_ vai rompendo algo distinto unha vez por semana, e aínda está na garantía. Hai outro máis cerca, [Noordermarkt](http://www.amsterdam.info/markets/noordermarkt/), onde venden produtos de granxa (_boer_). Merquei alí queixo un par de veces, _boeren kaas_, unha cousa exquisita! 

E parece que empeza a ir frío. A semana pasada merquei uns plátanos nun posto na rúa, e ao comer un deles alí mesmo, tiven a impresión de que viña da neveira. Xa me avisou un compañeiro da oficina de que dentro de pouco vou ter que deixar de mercalos na rúa ata que acabe o inverno, porque mercar plátanos conxelados vaime sair a perder.
