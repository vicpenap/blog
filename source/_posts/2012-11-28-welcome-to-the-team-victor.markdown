---
layout: post
title: "Welcome to the team Victor!"
date: 2012-11-28 19:22
comments: true
categories: 
---

{% img /assets/images/Welcome.jpg %}

Con esa frase empezou a aventura, o día 1 de novembro. Na oficina, na que pasou a ser a miña mesa, estaba o papel que da comezo a esta entrada, firmado por todos os membros do equipo. A maiores había outra folla, cun esquema coa distribución de mesas na oficina e o nome de cada un. Realmente útil!

En realidade non empezou todo así. Eu cheguei un par de días antes, o 30 de outubro, e botei dúas noites no [Mövenpick Hotel](http://www.moevenpick-hotels.com/en/europe/netherlands/amsterdam/hotel-amsterdam/overview/), a conta da empresa. Cando entrei levei unha sorpresa enorme, vaia hotel! Que facía eu en semellante sitio! Pois o mesmo debía de preguntarse a recepcionista, porque a cara de sorpresa non a deu quitado en todo o tempo no que me atendeu.

E foi alí onde tiven a primeira recepción. Concretamente por parte da tele da habitación.

{% img /assets/images/Welcome_TV.jpg %}

Pero iso non foi o único que me impactou da habitación. Se o hotel en si estaba moi ben, a habitación aínda máis. Estaba na _Executive Floor_, cunhas vistas impresionantes do [IJ](http://gl.wikipedia.org/wiki/R%C3%ADo_IJ). 

{% img /assets/images/IJ.jpg %}

De todas formas, supoño que me impresionou tamén porque estaba desexando establecerme dunha vez. Chegar ao hotel xa me deu o seu traballo, porque a pesar de que o vía perfectamente, non sabía por onde había que atravesar a auga para chegar a el. Estaba empezando a pensar en que nadar sería a forma máis efectiva, pero por aquilo de evitar mollarme moito, decidín intentar achegarme a el a pé. A ruta, vista agora, é do máis trivial, 10 minutos en liña recta, pero a min levoume máis de media hora, e demasiadas curvas. 

Cando xa estaba dentro do hotel, e sentía o obxectivo cumprido, perdinme nos ascensores. Non os souben usar. Eu pulsaba a miña planta, a 19, pero aquilo non obedecía nunca. E eu cambiaba de ascensor para probar outro, e tampouco. E entón intentei ir polas escaleiras, pero non as atopei. Sentinme un pouco inútil nese momento, a verdade. Seguín intentándoo cos ascensores, e de repente aparecín na planta baixa. Así que aproveitei e pedín auxilio en recepción. So había que meter a tarxeta antes de pulsar. Iso era todo. Resulta que o aviso que dicía _Mete a tarxeta para ir ás plantas 3 a 20_ era de verdade. Inútil.

Unha das primeiras cousas que fixen, unha vez establecido, foi comprar a bici, _Torta_. Pero iso xa é outra historia.

{% flickr_image 8214806480 b %}
