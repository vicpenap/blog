---
layout: post
title: "2013"
date: 2013-02-05 22:18
comments: true
categories: 
---

{% img /assets/images/Vistas_Prinsengracht.jpg %}

Pois o 2013 empezou, e aló foi un mes xa. A mediados da última semana antes de volver a casa no Nadal mudeime. Deixei atrás o apartamento en Looiersgracht para virme a Prinsengracht, de canal en canal. O apartamento novo é estupendo: ben equipado, reformado recentemente, nun edificio bonito, moi céntrico e con vistas directas ao canal, que son as que dan comezo á entrada. De feito, cun pouco de atención pódese ver como o canal está conxelado, e as gaivotas están pousadas sobre el. Xa non me queda aquel queixo que ofrecín aí atrás, pero intentarei ter algo parecido para quen me veña saudar.

O da mudanza recordoume que sempre se di que se Europa mola máis, que se Europa está máis avanzada e bla bla bla. Nin de coña. Pedín que se me puxese internet cando mesmo me mudei, terceira semana de decembro. Puxéronmo cinco semanas despois, o 23 de xaneiro. Francamente, pensei en chamar a R para que lanzasen fibra dende A Coruña. A eres sairíalles a perder, posiblemente, pero en tempo sería aproximadamente o mesmo, e eu feliz. 

En tanto tempo pasaron un par de cousas dignas de salientar (posiblemente algunha máis, pero non a recordo agora. Con sorte encéndeseme unha bombilla máis adiante e fago unha entrada ex profeso).

### TomTom Taxi

Hoxe mesmo lanzamos ao público [TomTom Taxi para iPhone](http://bit.ly/TomTomTaxi-iPhone), a aplicación para a que estou traballando. Consiste nunha aplicación para iPhone que permite pedir taxis dende a túa ubicación e ofrece datos coma o tempo que falta para que chegue o taxi, itinerario, condutor... O que me parece realmente novidoso da idea é que o servizo está integrado nos navegadores GPS dos taxistas, que verán nel as solicitudes de novos clientes. Se hai taxis arredor, a carreira collerana eles directamente. En caso contrario, a compañía de taxis que corresponda (Ámsterdam, Rotterdam...) farase cargo da solicitude e enviará un taxi (á vella usanza). Actualmente só é funcional en Holanda.

Hai varias análises e artigos por internet, dos que se cadra destaco [este](http://thenextweb.com/apps/2013/02/05/tomtom-launches-an-iphone-app-for-its-taxi-service-still-only-available-in-the-netherlands/?utm_campaign=social%20media&awesm=tnw.to_i0bQw&utm_medium=Spreadus&utm_source=Twitter) (en inglés), entre outras cousas porque tampouco lin moitos máis.

### O mundo é moi pequeno

Eu tiña hábito de ir a un bar de jazz, o Badcuyp. Digo tiña e non teño porque xa non teñen jam sessions os domingos, que é cando a min máis me gustaba ir.

O asunto é que un amigo da residencia universitaria da Coruña, que non vía dende había anos, traballa alí. Alucinei cando o souben. Que pequeno é o mundo.

Por se fose pouco, hai dúas fins de semana veu outro amigo máis, tamén da residencia e tamén sen velo eu dende había moito tempo, e de repente atopeime revivindo recordos de hai sete anos. Ademais tivemos moita sorte, porque os canais estaban conxelados por aquel entón, e un dos días nevou moito e quedaron brancos, completamente cubertos de neve. Moi, moi bonito. Por se acaso, adxunto imaxe.

{% img /assets/images/Canal_Nevado.jpg %}
