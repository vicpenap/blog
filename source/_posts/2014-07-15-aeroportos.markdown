---
layout: post
title: "Aeroportos"
date: 2014-07-15 22:09
comments: true
categories: 
---

O sábado pasado voaba a Santiago para pasar unhas vacacións ben curtas na casa. Cando aterrei, meus pais recibíronme dicindo "viñeches coa túa concuñada". A min chamoume a atención tal afirmación, como se me tivesen visto no avión, cousa ben improbable, ou se cadra non tanto, pero daquela sería eu pequeniño, e así é fácil confundirme con outra persoa, ou confundir á concuñada, así que os tiven que sacar do erro cun rotundo non. O raro foi que eles insistiron, "que si, que si", e mesmo sorrían ao verme inocentemente enganado pola miña ignorancia e desconcertado ante tanta seguridade pola súa parte. Ao mesmo tempo levantaba eu a cabeza e vía aos pais desta mirándome. Pois vai ser que teñen razón! E foi que si. Ao pouco chegou ela, e cando contrastamos número de asento, resultou que estabamos sentados a 5 filas de distancia, e nin un nin outro nos chegamos a ver. Nin que o avión fose tan grande...

Xa de volta, estaba eu sentado esperando (im)pacientemente polo avión, que viña retrasado cousa dunha hora, cando ao levantar a cabeza vin a un compañeiro da facultade camiñando cara min. "Vaia ho! E ti por aquí?"

E foi a viaxe dos encontros. Por se fose pouco, ao aterrar en Schiphol e saír da zona de maletas, outro amigo que vive aquí e tamén é da facultade, estaba alí esperando. Non por min, aínda que a min me gustou a idea de ter xente recibíndome, así que prefiro pensar que en realidade si. E marcha  a Cambodja! Quen sabe con quen me darei no aeroporto de Phnom Penh cando o vaia visitar.

{% img /assets/images/aeroportos.jpg %}
