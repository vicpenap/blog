---
layout: post
title: "Compañeiro de piso"
date: 2013-03-09 11:51
comments: true
categories: 
---

O mércores da semana pasada chegou o meu compañeiro de piso. O malo é que chegou sen avisar, e aínda por riba dende entón non se deixou ver máis. Deixeille algo de comida, para que non pase fame, e fálolle, pero nunca contesta.

Eu gardaba uns chourizos envasados ao baleiro na alacena, esperando a que chegase _o día_ para abrilos e facer unha boa festa con eles. Coa comida especial tendo a facer iso. En vez de comela tan axiña como a teño, gárdoa ata que chega un día meritorio. O asunto é que o meu compañeiro de piso non é coma min, e en vez de gardar as cousas para despois, úsaas tan pronto as ve. Así que aí se lanzou a inaugurar o meu tesouro.

Eu, que son unha persoa moi atenta, tamén gardaba pan a carón do chourizo (xa se sabe que fan a parella perfecta). E o meu compañeiro tamén o sabe, así que decidiu acompañar o chourizo cun pouquiño de pan. E nesas estaba cando eu abrín a alacena para coller o pan e facer un bocadillo. Cando o saquei, algo raro notei, como que pesaba máis, e cando estaba xa no aire, o compañeiro gris desprendeuse da bolsa, a altura dos meus ollos, e caeu ao chan, poc! Ao momento estaba xa debaixo do moble da cociña, quietiño. Fiquei abraiado, quietiño eu tamén, un par de segundos. Cando puiden por fin reaccionar, agacheime para vez que estaba pasando. E agacheime no momento xusto para ver como bordeaba o moble ata desaparecer.

Tardei outros tantos segundos en volver a reaccionar, e entón fun polo pao da fregona. Por se acaso. Volvín á cociña, e mirei por onde se metera, pero xa non estaba, e dende entón non volveu aparecer.

E así é o meu compañeiro, larpeiro pero tímido. O bo da historia é que o día especial de abrir o chourizo xa chegou, e estou pegándome moi boas festas combinándoo con queixo curado Gouda. Excelso.


{% img /assets/images/rateiras.jpg %}

