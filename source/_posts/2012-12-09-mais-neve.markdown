---
layout: post
title: "Máis neve"
date: 2012-12-09 11:14
comments: true
categories: 
---

{% img /assets/images/bici_nevada.jpeg %}

Falábase o xoves na oficina de que pola noite ían baixar as temperaturas a -7º C, e ía nevar toda a madrugada. Se a temperatura realmente baixou tanto non o puiden saber, pero que nevou, si o sei, contoumo a miña bicicleta.

Cando espertei o venres atopeime cun panorama bastante branco, e cada vez máis, porque seguía nevando forte. Dubidei moito como ir á oficina: se coller o tranvía ou ir na bici. Se dubidaba era unicamente por mollarme moito polo camiño, e como co tranvía ao final tamén me toca camiñar abondo, decanteime pola bicicleta. 

O que non tiven en conta á hora de decidir é que, cando un está quieto, a neve parece que vén dende arriba, polo que non molesta especialmente. Pero en bicicleta un vai máis rápido, e esa neve que antes viña de arriba agora vén de fronte, e dáche, ZAS!, en toda a boca. En toda a cara, en realidade. Todo ten o seu lado positivo, non obstante. Puiden analizar se a neve posúe as mesmas características que a auga. Confirmo que é insípida e inodora. Tamén confirmo que non é incolora, en absoluto. De feito é especialmente opaca cando se pega aos cristais das gafas.

Puiden chegar á oficina sen lamentar ningunha baixa. Durante un par de horas parecía que o nevar non ía ter fin, se cadra en marzo ou abril. Cousa que non me acababa de agradar, porque necesitaba a bici para ir, cun veciño meu trompetista, á [Bimhuis](http://bimhuis.nl/home) a ver á Panorama, digoooo a Lucas van Merwijk And The Cubop City Band. Non tiña nada claro se de seguir nevando sería quen de atopar a montaña de neve correspondente á bicicleta. Por sorte parou a mediodía, e dende entón nin nevou nin choveu máis. Perito!

Lucas van Merwijk And The Cubop City Band gustáronme moito. Moita salsa, moito sabor. Mestura estraña de holandeses e uruguaios. Os últimos bailando mentres tocaban, os primeiros ben quietiños. Nese aspecto decepcionoume un pouco. Especialmente os ventos: era unha sección de 13 ventos (4 trombóns, 4 trompetas e 5 saxofóns), holandeses todos, que, aínda que tocaban xenial, apenas se movían. Nota final: pese ao pouco movemento, 8 sobre 10.

<iframe width="420" height="315" src="http://www.youtube.com/embed/gPIan4f95c8" frameborder="0" allowfullscreen></iframe>
